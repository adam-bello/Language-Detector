Pe ulita satului|Miercuri, 07 Decembrie 2011
Aproape de Manastirea Cozancea :
Zlatunoaia, un sat adumbrit de nevoi si plin de noutati
Constantin Iftime

    * Fotografii
    *
    * Trimite E-mail
    *
    * Tipareste Print
    *
    * RSS
    *
    * digg Facebook Twitter Stumble Reddit del.ico.us Buzz
    *
    * Micsoreaza fontul Text Mareste fontul

    * G-bookmarks
    * Live
    * Technorati

Drumul de la Botosani la Zlatunoaia nu are deloc atmosfera unei aventuri, ca acum mai bine de 50 de ani. Patruzeci si cinci de kilometri pot fi parcursi intr-o ora, fie cu un autobuz, care face cursa cu orar fix, fie cu o ocazie. Altadata, in locul soselei netede, ca pruna coapta, localnicii, cu carutele sau cel mai adesea cu piciorul, bateau un drum inecat in praf sau noroaie, drum aruncat pe marginea apelor sau pe sub paduri.

    *
      MaresteMaresteMaresteMaresteMareste
      Mai multe fotografii

Locurile mai insemnate erau Padurea Rediu, de la iesirea din Botosani, apoi, Iazul Dracsani, lung de cativa kilometri, amenajat inca din vremea lui Stefan cel Mare. Acest drum, care duce spre rasarit, este foarte aproape de fostul Drum Domnesc, care-l ducea pe Rares Voda de la Suceava la Iasi, prin vestitul Cotnari.

Satul Zlatunoaia se afla plasat mai sus de targusorul Sulita, pana la al Doilea Razboi Mondial, targul cel mai infloritor din tinutul estic al Botosanilor. La fel, poate fi situat si de localitatile invecinate Lunca, Baznoasa si Stroiesti, asezate de-a lungul rauletului Sitna. Este cocotat mai la nord, mai aproape de padurile ce se intind pana spre Dorohoi si Stefanesti, aproape de Prut. Caracterul oamenilor de acolo are mai multe asprimi fata de al celor de pe lunca.

Oamenii sunt neam de padureni, mai negurosi si mai vulcanici. Astazi insa, padurile nu le mai vin pana sub case. Suprafete mari de coasta, cu putine grinduri drepte, au devenit de multi ani pamant arabil sau pasune. Se spune ca cei de altadata erau neam de osteni domnesti, Zlatosu si Baznosanu ar fi fost capeteniile, care au dat numele locurilor. Numele Zlatunoaia poate trimite si la o ocupatie ciudata pentru aceste locuri, prelucrarea aurului ("zlato" este un cuvant slav, care inseamna "aur"). Este posibil ca vechii locuitori sa fi fost "zlatari", de unde a ramas si numele locului. Istoria, ca peste tot in tinutul nordic al Botosanilor, pluteste in ceata. Pana tarziu, pe aici navaleau tatarii, ajungand dincolo de Botosani si Suceava. La un kilometru de Zlatunoaia se afla Silistea, vatra de sat vechi, parjolita in una din aceste navaliri venite de la est.

Astazi, cand ajungi la ultima intersectie a soselei asfaltate cu unul din drumurile pietruite, care o rupe abrupt spre paduri, scrie mare, la vedere: spre Zlatunoaia si Manastirea Cozancea. La Manastirea Cozancea si-au inceput nevointele monahale atat parintele Paisie Olaru, cat si parintele Ilie Cleopa. Drumul, bine pietruit, urca acum ultimul deal, taie satul in doua, apoi, pe sub padure, se opreste in Valea Cozancei. Manastirea a fost inchisa in anii a50. Si cimitirul a fost pangarit atunci. Abia prin anii a80 a inceput renasterea ei. Acum exista deja un proiect, undeva, aproape aprobat, prin care drumul, de aproape 18 km, ar urma sa fie asfaltat.

Mirajul prospetimii economice de la Roma sau Madrid

Satul, in mai toate lunile anului, pare ca acum, pustiu. Saizeci la suta dintre cei care locuiesc aici, zi de zi, sunt batrani de peste 60 de ani. Acest amanunt ni-l spune de la inceput primarul comunei Lunca, Marcel Marcu. El trimite felicitari la ziua de nastere a fiecarui batran din sat. Doar in lunile iulie si august centrul localitatii mai prinde viata. Chiar este framantat de o multime de masini si motoscutere. Vin atunci in concedii cei aproape 200 de barbati plecati la munca in Europa. Despre Spania sau, mai ales, Italia, stiu o multime de detalii chiar si cei mai batrani. Roma sau Madridul au devenit un fel de Botosani, locuri incarcate de mirajul prospetimii economice. La Botosani, prin anii a70, la fabrici precum Suruburi, Forja, Textila si Confectia lucrau majoritatea tinerilor plecati la oras. Atunci faceau naveta chiar si tarani mai indrazneti, care au invatat repede sa vopseasca masini, la IUPS sau la Electro sau sa toarne sticla la Izolatori. Astazi, aceste denumiri au ramas doar nume de ruina. Suna ciudat pentru tineri, asa cum sunau altadata, prin anii a60, numele unor locuri importante din perioada interbelica.

Oamenii, mai ales batranii, iti vorbesc cu insufletire despre perioada de dinainte de 1990. Atunci s-a schimbat fata satului batran, plin de uliti stramte si inabusite de catini si maracini. Micutele case cu paie sau stuf au fost inlocuite cu altele ceva mai mari, acoperite cu tigla sau tabla si imprejmuite cu garduri din scandura, vopsite viu. Drumul a fost pietruit pentru prima data tot atunci. In 1972, Zlatunoaia a fost ultimul sat mare electrificat din tinutul Botosanilor. Pe la inceputul anilor a80, satul avea mai bine de 3.000 de locuitori. Astazi a ajuns la mai putin de jumatate. In 2011, la Primaria Lunca, au fost inregistrate doar cinci nasteri. Si totusi, nu e o liniste mohorata. A fost o vara buna pentru porumb si grau. Au fost fructe, iar strugurii s-au copt foarte bine. Soarele inca viu, peste aceasta toamna bogata, face ca linistea satului sa nu mai fie atat de suspecta. O alta istorie parca se pregateste sa izbucneasca. Din 1990, au fost construite cam 50 de case noi, raspandite printre celelalte, care se fac tot mai mici. Dintre cele mici, multe au curtile in paragina, iar ferestrele intunecate si pustii. Cele noi au parca ceva fatarnic. "Sunt ca niste mall-uri", sugereaza primarul. Majoritatea au etaj, geamuri de termopan, iar culorile acoperisurilor de tabla ondulata stralucesc strident printre salcami si nuci.

O economie de subzistenta

Gustul amar al decaderii locului s-a simtit cel mai mult in primii ani de dupa 1990. Cei in varsta acum, care mai fac agricultura cu sapa, erau in vigoare atunci. De fapt, duc dorul ogoarelor bine lucrate cu masini. Doar atat. Cam toti s-au bucurat cand au primit inapoi peticele de pamant mostenite. Adica 2.000 de hectare de pamant arabil si 1.300 hectare de pasuni. Fiecare stia cum se face agricultura ca la carte, de la CAP. In 1990, toti si-au inchipuit ca asa vor face, dar pe cont propriu. Totusi, aproape 20 de ani au facut o agricultura de subzistenta, cu calul si sapa. Tractoarele si masinile de altadata s-au stricat. Deja oamenii nu mai spera la o agricultura de la care sa prospere. De cativa ani, arendeaza pamantul unui italian, care il lucreaza mai bine. Aduce totul din Italia. De acolo, Gaitano Zannini a adus tractoare puternice si ingrasaminte. Pana si probele de pamant pentru analiza chimica le duce in Italia. Batranii sunt insa multumiti. Primesc 450 de kilograme de grau la hectar, pe pamantul lor, care, multi ani, a stat in paragina. Dupa italian, a mai aparut un alt fermier, un localnic, Nicolae Socarici. Arendeaza, impreuna cu sotia, Lacramioara, cam aceeasi suprafata (700 hectare). Si-a incropit chiar o ferma de capre si oi. Astazi, doamna Lacramioara vrea sa fie prima femeie primar din istoria acestui loc.

In sat, pe 1.300 hectare de pasune cresc cam 450 de vaci si 1.700 de oi. Exista de multi ani un cioban, Ioan Deleanu, care ingrijeste singur o turma de vreo cinci sute de oi. El vinde, primavara, toti mieii unor turci. In felul acesta isi salveaza anual investitia. Branza si mai ales lana nu prea mai au mare cautare.

Lunar, intra in sat cam 5 miliarde de lei vechi, pensii si ajutoare sociale

Pe hartie, lucrurile parca ar trebui sa arate altfel. Pentru fiecare hectar de pamant arabil statul ofera 130 de euro drept ajutor. Pentru fiecare animal crescut, 50 de euro. In fiecare luna, in sat intra cam 5 miliarde de lei vechi sub forma de pensii sau diferite ajutoare. Si la bugetul comunei, 60% din bani tot de la guvern vin, prin masura redistribuirii. Iar economia satului, pe an ce trece, devine tot mai mult o economie de subzistenta. Mai nou, au aparut trei mori de cereale. Exista de mult patru-cinci asociatii de tamplarie, cu mesteri batrani, care lucreaza la casele noi, cam trei-patru luni pe an. Pentru putin timp, a existat si un atelier de usi si ferestre de termopan. S-a inchis odata cu criza.

De fapt, banii care intra in sat, o mare parte de la stat, iar altii, in euro, care vin de la cei care lucreaza in strainatate, sunt cheltuiti la cele aproape 20 de magazine. Si painea, proaspata si calda, vine de doua ori pe zi de la o brutarie din alt sat. La magazine, pe langa alte lucruri, se vand vara si cartofi, si rosii. Exista familii tinere care cumpara toate alimentele de la magazin, ca la oras. Pe nimeni nu mai mira acest lucru. Noile mentalitati prind repede radacini.

Parintele Valeriu Luca ii invata pe sateni cum se face agricultura profitabila

Preotul satului, Valeriu Luca, e de alta parere. Nici el nu intelege de ce cam 40 la suta din pamant ramane inca nelucrat. Sta aici de mai bine de 20 de ani. Mereu sfatuieste oamenii sa nu vanda pamantul sau cum sa-l lucreze cat mai eficient. Oamenii sunt cu bun-simt, merg la biserica, mai ales femeile. Cu ajutorul localnicilor a consolidat biserica, zidita la 1896. Dupa 1990, apoi, a construit cateva asezaminte, pe langa ea, de folos oamenilor, mai ales la praznice. Totusi, nu intelege de ce oamenii nu dovedesc indrazneala in a-si consolida micile gospodarii. Exista cativa tineri care stiu sa lucreze cu aparate de sudura, au forje mici, incropite acasa. Altii si-au achizitionat chiar aparate noi de tamplarie sau de constructie. Insa nimic nu s-a legat. Cum invata unul o meserie mai bine, cum fuge pe santierele din tara sau, cel mai des, in strainatate. Oamenii din sat, imbatranind, au pierdut ceva din pasiunea agriculturii. Chiar asa, rudimentar, cu sapa si calul o fac doar in gradinile din spatele caselor lor. Cand preotul a venit in sat, la sfarsitul anilor a80, i-a invatat pe oameni cum se face legumicultura profitabila. An de an, a cultivat cu succes varza si usturoi pe cate jumatate de hectar. Chiar in ziua cand l-am vizitat se afla in camp, unde planta o livada. Il ajuta pe fiul lui. Fiul, student in ultimii ani, la Iasi, a castigat ceva bani, muncind in strainatate vara aceasta. El a avut ideea livezii. Si-a comandat pomii - meri foarte productivi! - din Polonia. Azi, ajutat de un grup de sateni, ii planteaza. Pe randuri, pune usturoi. Pamantul, pe mai bine de o jumatate de hectar, pe un deal, in satul Stroiesti, sat vecin, i-a fost oferit de bunic, tatal preotului.

Scoala, la vedere, pare fi vesela

La scoala din sat, azi, la ultima ora, tanara profesoara de matematica Daniela Viziteu are ora deschisa. Dupa ce am batut satul in lung si in lat, am ajuns la sfarsit, la discutii. In sat, mai sunt sapte profesori, patru invatatori si trei educatori. Fata de anii a70, numarul cadrelor didactice s-a redus la un sfert. Majoritatea sunt navetisti, vin din satele vecine. Doua doamne profesoare, chiar de la Botosani, in fiecare zi. Si profesorii, incalziti de o cafea, ne vorbesc ingandurati despre multele schimbari. Cei tineri din sat simt schimbarile altfel si par fericiti. Cei in varsta sunt din ce in ce mai refractari. Cam un sfert din copiii celor plecati la munci stau cu bunicii lor. Multi dintre acestia au insingurarea intiparita pe obraz. "O insingurare ca a celor batrani", observa profesoara de limba romana, Elena Burciu. Sufera, spune ea, si chiar au probleme de comunicare. Scoala, totusi, arata a fi vesela. A fost renovata recent. Acoperis trainic, ferestre noi, grupuri sanitare moderne, cu apa curenta, ne spune Elena Tanase, directoare de 12 ani la scolile din toata comuna. Totusi, laboratoarele - de fizica si chimie - au ramas, ca dotari, la nivelul anilor a60. Iar terenul de sport arata clar ca nu mai exista animatia de altadata.

Profesorii insa sunt inimosi. Profesoara de franceza Licuta Elvadeanu, sotia medicului din sat, a format o echipa de dansatori cu care a colindat toata tara. Profesorul de sport Dinu Popovici are elevi la cros, tenis si sah, care pot concura cu cei de la scolile de profil din Botosani. Multe dintre aceste succese se afla precizate si in revista scolii, "Speranta", (initiata in 2008 de cativa profesori, printre care s-a aflat si Viorel Maxim, din satul vecin Lunca). Revista a primit o mentiune la Concursul judetean de reviste scolare.

La liceele din Botosani ajung, an de an, mai multi elevi din sat. Exista si cativa studenti la Iasi. Doamna directoare ne vorbeste apoi de fiul ei, astazi doctorand in Suedia. Ca student, s-a clasat al doilea la nivel mondial la una din olimpiadele internationale de IT.

Cand iesim din sat, spre seara, nu putem sa nu observam investitiile actualului primar, dl Marcel Marcu. Din 2004, a inceput pietruirea in forta a satului. Fiecare ulita a fost asternuta cu prundis adus din albia Siretului. Au fost finalizate deja cele cateva statii de colectare a gunoiului. Iar acum se afla in lucru trotuarele cu pavele. Nu mai vorbim de statiile de telefonie fixa sau mobila, care functioneaza de cativa ani buni. Si totusi, ceva umbrit, ceva mai mult decat umbra toamnei tarzii, las in urma atunci cand parasesc Zlatunoaia.
