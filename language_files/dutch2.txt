Nieuwe technologische vindingen en ontwikkelingen veranderen ons leven voortdurend.
In de industrie worden onophoudelijk veranderingen doorgevoerd,
die in nieuwe producten, in verbetering van productieprocessen, in kwaliteitsverhoging
en in verlaging van productiekosten resulteren. Denk bijvoorbeeld aan de
computer. Had deze in de jaren zestig nog de afmetingen van een schoollokaal, nu
beschikken wij over PC's met veel meer mogelijkheden, die desondanks in de palm
van een hand passen.
Al die vernieuwingen ontstaan niet vanzelf. Ze zijn het resultaat van veel onderzoek en
ontwikkelingswerk. Deze vormen bij een groot aantal ondernemingen een aanzienlijke
kostenpost.
Vooruitziende ondernemers zien deze kosten echter vooral als investeringen in kennis.
Deze investeringen kunnen terugverdiend worden doordat ze de onderneming een
voorsprong op de eigen markt verschaffen. Daarvoor is uiteraard nodig dat het onderzoek
en ontwikkelingswerk vruchten afwerpen. De investeringen in kennis leveren
alleen dan voordeel op wanneer er nieuwe producten worden ontwikkeld waarvoor
een markt bestaat of wanneer er verbeteringen worden gerealiseerd aan bestaande
producten die duidelijke voordelen bieden.

Het ontwikkelen van dergelijke producten of processen biedt echter geen
zekerheid dat de onderneming zelf de vruchten kan plukken van de gedane
investeringen. De verkregen voorsprong op de concurrentie moet veilig gesteld
worden door de ontwikkelde producten en processen goed te beschermen. Alleen dan
is zeker dat de vindingen en ideeen slechts door anderen kunnen worden toegepast
wanneer daarvoor uitdrukkelijk toestemming is verleend en een vergoeding voor die
toestemming is overeengekomen. Grote multinationale ondernemingen beschikken
vaak over een eigen octrooiafdeling met octrooigemachtigden die in dienst zijn van
de onderneming. Deze zorgen voor het verwerven en in stand houden van een doeltreffende
bescherming van de vindingen en ideeen van zo'n onderneming. Bedrijven
zonder eigen octrooigemachtigde kunnen hiervoor de hulp inroepen van een van de
zelfstandige octrooibureaus. De aan deze bureaus verbonden octrooigemachtigden
treden op als onafhankelijke adviseurs van hun opdrachtgevers. Zij verzorgen alle
procedures voor een afdoende bescherming van producten, processen, kennis en
ideeen. Zowel in Nederland als daarbuiten.
Door kennis en ideeen doeltreffend te beschermen, wordt voorkomen dat een
concurrent met een merk, een model, een product of een vinding 'aan de haal'
kan gaan. Het bedrijf dat zijn kennis en ideeen wettelijk heeft beschermd,
krijgt hiervoor gedurende een bepaalde periode een monopolie. Dit is een alleenrecht
waarmee het de toepassing van de beschermde kennis en ideeen door de concurrent
kan verbieden.
Kennis en ideeen kunnen op verschillende manieren beschermd worden.
* Octrooien (ook wel bekend als 'patenten') kunnen aangevraagd
worden voor technische vindingen: nieuwe en verbeterde
(toepassingen van) producten, maar ook voor nieuwe en
verbeterde productieprocessen.
* Merken kunnen worden gedeponeerd voor het beschermen
van de aanduidingen van producten en dienstverleningen
(merknamen, logo's, vignetten e.d.).
* Modelbescherming kan worden verkregen voor producten met
een nieuw uiterlijk, een eigen karakteristieke vormgeving.
In alle gevallen gaat het om een wettelijke bescherming. Dat betekent in de praktijk
dat de bescherming veelal pas een feit is wanneer een officiele procedure met succes
is doorlopen. Een belangrijk vereiste hierbij is dat de procedure voor het verkrijgen
van de bescherming, althans bij octrooien en modellen, moet zijn gestart voordat
het idee of de vinding bekend gemaakt kan worden.
Het is de octrooigemachtigde die hierbij optimaal kan adviseren. Hij bereidt de
procedure tot in alle details voor en begeleidt deze professioneel.

De waarde van een octrooi wordt dagelijks bewezen. Een van de talloze voorbeelden:
een Nederlands bedrijf ontwikkelt een manier om vervuilde grond
goedkoper en beter te zuiveren. Een zeer succesvol proces, dat niet alleen goed
aanslaat op de markt, maar dat bovendien de interesse van de concurrentie opwekt.
Gelukkig is het bedrijf zo verstandig geweest de eigen belangen goed te beschermen.
Namens de onderneming diende een octrooigemachtigde tijdig een octrooiaanvrage
voor dit proces in. Het bedrijf beschikt nu over een middel waarmee het concurrenten
gedurende langere tijd effectief kan verhinderen het succesvolle proces toe te passen.
Het bedrijf kan ook extra inkomsten verkrijgen door aan andere bedrijven licenties te
verlenen.

Ook bij de keuze van een naam of een visueel onderscheidingsteken voor
een product of een dienst bewijst het alleenrecht zijn economische waarde.
Toen een jong bedrijf de markt opging met een nieuwe dienst, gaf het hieraan
bekendheid door het rondsturen van fraaie, dure brochures. De geadresseerden
werden volgens plan bereikt. Desondanks werd de campagne een fiasco.
Het merkrecht voor de naam die het bedrijf aan het dienstenpakket had gegeven, bleek
namelijk eigendom te zijn van een concurrent. Het startende bedrijf moest daarom
een andere naam kiezen en al het kostbare drukwerk kon de prullenmand in.
Een octrooigemachtigde had vooraf gemakkelijk kunnen uitzoeken of de naam al
bestond en beschermd was. Het bedrijf had zich veel kosten en moeite kunnen
besparen door tijdig advies in te winnen.
Voor producten met een nieuw uiterlijk kan modelbescherming worden verkregen.
Een sierlijk uitgevoerd tuinzitje van een tuinstoelenfabrikant gooide hoge ogen
bij de consument. Namaak bleef dan ook niet lang uit. Concurrenten brachten
nagenoeg identieke tuinmeubelen op de markt. Omdat zij geen geld in ontwikkelingswerk
behoefden te steken, konden zij de nagemaakte stoel tegen aanzienlijk lagere
prijzen aanbieden. Alleen doordat de tuinstoelenfabrikant via een octrooigemachtigde
tijdig voor modelbescherming had gezorgd, kon hij doeltreffend tegen de namaak
optreden. Zijn concurrenten moesten hun tuinmeubilair uit de winkels terughalen.
Zij werden bovendien veroordeeld tot een forse schadevergoeding.

Wanneer bescherming is verkregen, kan door middel van licenties aan anderen
het recht worden verleend om - tegen betaling! - van de beschermde kennis
gebruik te maken.
Door het geven van licenties - bijvoorbeeld aan bedrijven buiten het eigen marktgebied
- kan een onderneming aanzienlijke inkomsten verkrijgen. Ook het zelf verwerven
van een licentie kan voor een bedrijf buitengewoon interessant zijn. Immers, men
koopt de benodigde kennis in en behoeft daardoor de kosten van het noodzakelijke
onderzoek en ontwikkelingswerk niet zelf te dragen.
Inzicht, ervaring en deskundigheid, zoals de octrooigemachtigde die biedt, zijn echter
in alle gevallen absolute voorwaarden voor het sluiten van een goede licentie-overeenkomst.
Nog steeds gebeurt het dat een bedrijf op eigen houtje een licentie neemt voor
de Nederlandse markt, op basis van een octrooirecht dat achteraf niet voor ons land
blijkt te gelden! De licentievergoedingen ('royalties') zijn in zo'n situatie weggegooid
geld. Het bedrijf had de vinding ook zonder deze licentie-overeenkomst mogen
toepassen.

De concurrent zit nooit stil. Daarom moet iedere ondernemer de activiteiten
van zijn concurrenten in binnen- en buitenland nauwlettend volgen.
Het laten 'bewaken' van octrooiaanvragen en model- en merkregistraties
van de concurrentie is hierbij een waardevol middel. Informatie over de richting
die de concurrentie gekozen heeft in zijn ontwikkeling van nieuwe producten komt
zo vroegtijdig beschikbaar. Onaangename verrassingen worden daardoor voorkomen.
De octrooigemachtigde is de aangewezen persoon voor de systematische bewaking
van deze rechten van derden. Via deze bewaking kan in een vroeg stadium bekend
worden dat een concurrent een octrooiaanvrage ingediend heeft voor een product dat
erg lijkt op hetgeen men op dit moment zelf aan het ontwikkelen is. In dat geval kan
de octrooigemachtigde beoordelen of het zin heeft om de geldigheid van dit octrooirecht
aan te vechten. De octrooigemachtigde kan echter ook adviseren het eigen
product zodanig te veranderen, dat het buiten de beschermingsomvang van het
octrooirecht van de concurrent valt.
De octrooigemachtigde is een onafhankelijk, wettelijk bevoegd specialist op
het terrein van octrooien, merken en modellen. Als beedigd deskundige werkt
een octrooigemachtigde in een vertrouwensrelatie met de opdrachtgever en
garandeert hij een absolute geheimhouding. De octrooigemachtigde heeft zowel een
academisch technische opleiding als een gerichte juridische opleiding gevolgd.
Daardoor heeft hij kijk op de technische aspecten van vindingen en is hij vertrouwd
met alle juridische procedures om vindingen en ideeen te beschermen.
De octrooigemachtigde adviseert over een effectieve bescherming van kennis, producten
en ideeen. Hij treedt op namens zijn client en verzorgt de procedures voor het verkrijgen
en in stand houden van bescherming bij het Octrooicentrum Nederland, bij het Europees
Octrooibureau, bij het Benelux Merken- en Modellenbureau en bij het Europees
Merkenbureau. In samenwerking met collega-gemachtigden uit andere landen zorgt
hij tevens voor doeltreffende bescherming voor landen buiten Europa.
In de praktijk onderzoekt de octrooigemachtigde allereerst of bescherming van een
idee zinvol en haalbaar is. Bovendien adviseert hij over de meest geschikte vorm
van bescherming en gaat hij - samen met de opdrachtgever - na in welke landen
bescherming nodig is.
Octrooigemachtigden kunnen ook de geldigheid van octrooiaanvragen, octrooien,
merken- en modelregistraties van concurrenten onderzoeken en hierover een gefundeerd
advies uitbrengen. Opdrachtgevers komen zo te weten welke kennis en ideeen
door concurrenten zijn beschermd. Zij kunnen zo voorkomen dat zij onbedoeld in
conflict komen met bestaande rechten van anderen.
