    Ontstaansgeschiedenis

    Amsterdam is uit de zee geboren -als een vissersdorp op een bult in 't moeras in de middeleeuwen- en Amsterdam is door de zee groot geworden toen het zijn koopvaarders naar alle windstreken uitzond. Amsterdam is een havenstad van nature. Dat wou de stad met alle geweld blijven, ook toen de natuur begon tegen te werken. Pampus verzandde.


    Er moest een andere verbinding met de zee komen. In de eerste helft van de negentiende eeuw, na de Franse overheersing, groef Amsterdam zich het Groot Noord-Hollands kanaal. Maar die waterweg naar Den Helder bleek al gauw te lang, te nauw en te omslachtig te zijn. Toen moest men het wel aandurven voor de kortste weg te kiezen: van het "IJ" pal west. De technische mogelijkheden anno 1850 lieten het doorgraven van de duinenrij toe. De hoofdstad kreeg haar maritieme levensader..., het Noordzeekanaal. Kap van 1880 Zo bleef Amsterdam de havenstad die het van nature is. Een stad die niet te beroerd is terug te kijken op een groots en meeslepend verleden, ook in de zeevaart. Amsterdam heeft het mooiste scheepvaartmuseum ter wereld, dat nergens passender gehuisvest kan zijn dan juist in 's Lands Zeemagazijn, waar ooit Michiel de Ruyter zijn schepen liet bevoorraden.

    De werf 't Kromhout ontstond midden in de 18e eeuw op een historische Amsterdamse zeedijk, die nu op de platte grond te vinden is als Hoogte Kadijk. Het stadsgezicht is daar duchtig aan het veranderen. Pakhuizen werden moderne woningen, percelen werden gesloopt en weer opnieuw opgebouwd. Maar de werf 't Kromhout kon op het nippertje van de slopershamer worden gered, zodat de markante tweevoudige overkapping, die ook al meer dan een eeuw oud is, behouden kon blijven als een van de sfeer bepalende elementen in de vernieuwde buurt.

    Naamgeving

    Waarom heet 't Kromhout 't Kromhout? Simpel: omdat Neeltje Hendrikse de Vries op 11 mei 1757 de grond kocht voor haar man, scheepstimmerman Doede Jansen Kromhout. Zoals gebruikelijk in die tijd kreeg de werf de naam van de eigenaar. Een kromhout is ook een krom stuk hout: liefst zoals in de boomstam gegroeid. Wie, tot ver in de negentiende eeuw, een schip wilde bouwen had er vele nodig als spanten voor het bijeenhouden van de planken. Ooit zo 'n bijzonder stuk hout gezien? In werfmuseum 't Kromhout worden enkele fraaie exemplaren bewaard. Het museum vertelt op beeldende manier hoe zich de scheepsbouw sinds de gouden eeuw ontwikkeld heeft: eerst was er alleen hout, toen hout met metalen versterking (compositiebouw) en vervolgens louter metaal. Terwijl Van Amerongen op de aanpalende helling oude eigentijdse schepen onder handen heeft, kan de museumbezoeker de historie van de Amsterdamse scheepsbouw in al zijn aspecten volgen. 

	
	Museum Collectie

Collectie
Nederland was eens de grootste scheepsbouwnatie ter wereld. Vooral in de vorige eeuw zijn de meeste werven verdwenen en weinig is hiervan nog over. museumhal
In het gebied rond de werf 't Kromhout waren er rond 1900 nog 30 scheepswerven. In 2000 nog drie.
Er zijn er thans nog twee van over, de werf Koning William en de werf 't Kromhout. Hiermee is nagenoeg deze tak van het Industrieel erfgoed uit Amsterdam verdwenen.
Het bestuur en de medewerkers van het museum, allen vrijwilligers, doen er dan ook alles aan om het laatste beetje erfgoed te behouden. Zij zijn dan ook altijd in de weer om de collectie te verbeteren, te restaureren en, zo veel als mogelijk, in werking te houden.

Industrieel Erfgoed
Het museum "Werf 't Kromhout" is een werkend museum. De Vereniging "Vrienden van de Werf 't Kromhout" wil de bezoeker kennis laten nemen van het Amsterdams Cultureel en Industrieel erfgoed. 30 pk Kromhout
Zij vindt het van groot belang dat de bezoeker van 't Kromhoutmuseum een indruk krijgt van de geschiedenis van de Eilanden, de industrie, de Werf 't Kromhout, de scheepsbouw en de activiteiten van de Goedkoopen daarin. Eveneens toont zij een overzicht van verschillende producten waarvan de eerste ontwikkeling op de werf is geweest en later is voortgezet in de Kromhout Motoren Fabriek in Amsterdam-Noord. In de vaste collectie staat de eerste en eens zo beroemd geworden 12 pk Petroleummotor uit 1904 naast vele andere type Kromhout-motoren die daarna nog volgden. Ook motoren van Rennes, Industrie, Heesen en vele andere merken zijn in de collectie aanwezig. 

De geschiedenis van KROMHOUT.

In afgelopen jaren is het Kromhoutarchief enorm uitgebreid met gegevens uit de vroegere administratie van de KMF zoals foto's, folders en levering van motoren, (vracht)auto's, bussen etc. Ook mocht ik vele foto's over de werknemers ontvangen. Het werd tijd voor een nieuw boek wat nu, in 2009, gereed is gekomen.

        Zojuist verschenen!

De Goedkoopen hebben ruim 100 jaar in belangrijke mate bijgedragen in de industriele ontwikkeling van Amsterdam. Wereldwijd bevoeren hun schepen het water, veelal als aandrijving voorzien van een Kromhoutmotor.
De schrijver neemt u mee naar de ontwikkeling van Amsterdam in de 17e eeuw, de aanleg van de Nieuwe Zeedijk, de latere Hoogte Kadijk met de Nieuwe Vaart, met o.a.de daar gevestigde werf "'t Kromhout".
De geschiedenis van de familie Goedkoop van Turfschipper tot Reder, Scheepsbouwmeester en Motorfabrikant. De scheeps- en motorenbouw. De Kromhout auto- en vliegtuig-motor-industrie.
Dit alles in 200 pagina's met ruim 200 zwart-wit foto's en afbeeldingen. Nog steeds varen er schepen, gebouwd op deze beroemde werf, maar nog meer in aantal zijn de geweldige Kromhoutmotoren.

Dit boek mag niet in uw boekenkast ontbreken.
Formaat 21 x 22 cm.
Verkoopprijs 14,50 euro.
Te bestellen bij: J Mannaert
Ook verkrijgbaar in het Kromhoutmusem.


Uitbreiding van de Collectie 2008

Ook dit jaar mocht het Kromhoutmuseum weer enige stukken aan de collectie toevoegen.
Zo is de nog prachtige Kromhout-motor van het type 2-K-3 (35 EPK) inmiddels weer volop draaiend te zien.
Van de voormalige Kromhout Fabriek in Amsterdam-Noord, (thans Stork) is de gestileerde, 41/2 meter hoge krukas welk bij het 100 jarig bestaan van de fabriek door het personeel aan de directie is geschonken en daar 40 jaar langs de wallekant als symbool heeft gestaan, thans over gebracht naar het Kromhoutmuseum. Dit monument heeft wederom een plaats langs het water gekregen. Langs varend kunt u deze dus zien staan.

Uit de voormalige directiekamer van de Kromhout Motoren Fabriek zijn vier prachtige bronzen panelen uit 1925, voorstellende de Kromhoutwerf, het beroemde schip "Werf 't Kromhout 3", de smederij, draaierij en de Kromhout Motoren Fabriek, naar het Kromhoutmuseum overgebracht en hebben een mooie plek in de motorenhal verkregen.

Al met al een paar prachtige aanwinsten voor het museum.
De goede lezer heeft begrepen dat Stork uit de fabriek trekt. De vraag is nu wat daar mee gaat gebeuren. Gaat dit prachtige Industrieel erfgoed na 100 jaar tegen de vlakte?
H.M.
Openingstijden museum:  elke dinsdag van 10.00 tot 15.00 uur.


Wie heeft er een "kleine" verzameling op het gebied van de scheepsbouw of (scheeps)motortechniek en wil deze voor een aantal maanden exposeren? Neem eens contact met ons op. Vereniging
Vrienden van de werf 't Kromhout


De werf en het museum.
De scheepsbouwactiviteiten op de "werf 't Kromhout" werden in 1968 beeindigd.
Sinds 1973 wordt het complex "Werf 't Kromhout" beheerd door de Stichting "Werf 't Kromhout" die het in 1973 van de ondergang redde. Ook na 1973 bedreigde de slopershamer het complex meerdere malen. Hetzij door de steeds meer oprukkende stadsvernieuwing, danwel door verval vanwege achterstallig onderhoud.
De scheepswerf voldeed niet meer aan de huidige milieueisen. Na laatstelijk wederom aan de dreiging van de slopershamer te zijn ontkomen, werd er een restauratieplan gemaakt. De Stichting "Werf 't Kromhout" werd bij Stadsherstel b.v. ondergebracht welk de restauratie uitvoerde. De scheepswerf werd opnieuw ingericht. In augustus 2001 werd het museum heropend.

De in het museumaanwezige collectie is eigendom en in beheer bij de Vereniging "Vrienden van de Werf 't Kromhout". Enkele zaken zijn in bruikleen. Vrijwilligers zijn voortdurend bezig de collectie op te knappen, het in bedrijf brengen van de motoren en het inrichten van de expositieruimten. Daarnaast vraagt ook de oude smederij en de bibliotheek de nodige aandacht.
Een educatieve presentatie en de collectie geeft een inzicht over de ontwikkeling van de "Eilanden", de scheepswerf, scheepsbouw, scheepsvoortstuwing, Kromhoutmotoren en de Kromhoutmotorenfabriek. Verder zijn er diverse motoren van andere fabrikanten.

Instandhouding.
De Vereniging heeft weinig financiele middelen. Van contributies van de leden van "De Vereniging van Vrienden van de Werf 't Kromhout" en donaties kunnen de hoogst noodzakelijke dingen worden aangeschaft om het museum op gang te houden. Zij hoopt meer leden, donateurs en vrijwilligers te kunnen aantrekken om het museum, en daarmee het culturele erfgoed in stand te houden.
Je bent een "Vriend" door storting van minimaal EUR 20,- op girorekening 3625700. Hiervoor ontvang je het kwartaalblad en gratis toegang tot het museum.

Ben je al lid? Maak of geef, je buurman of vriend een abonnement van onze vereniging!

Het adres is: Hoogte Kadijk 147, 1018 BJ Amsterdam. Tel.: 020 - 62 76 777 
